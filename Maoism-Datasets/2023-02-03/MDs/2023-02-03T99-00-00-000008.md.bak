# Έξω το αεροπλανοφόρο &#171;George W. Bush&#187; από το λιμάνι του Πειραιά! Έξω οι βάσεις και το ΝΑΤΟ από τη χώρα μας! - ΚΚΕ(μ-λ)

Author: ΚΚΕ(μ-λ)

Time: 2023-02-03T99:00:00

Description: Το τερατόπλοιο πυρηνοκίνητο αεροπλανοφόρο &#171;George W. Bush&#187;, που πριν από λίγες μέρες&#160;συμμετείχε σε στρατιωτική άσκηση με το σιωνιστικό κράτος του Ισραήλ, &#160;βρίσκεται τώρα στον όρμο του&#160;Φαλήρου και θα παραμείνει εκεί μέχρι την Τρίτη 7 Φλεβάρη.

Images: ['[uss-george-w-bush.jpg](https://www.kkeml.gr/media/35unoohx/uss-george-w-bush.jpg)']

Type: article

<!--METADATA-->

![](../Images/uss-george-w-bush.jpg)

Το τερατόπλοιο πυρηνοκίνητο αεροπλανοφόρο «George W. Bush», που πριν από λίγες
μέρες συμμετείχε σε στρατιωτική άσκηση με το σιωνιστικό κράτος του Ισραήλ,
βρίσκεται τώρα στον όρμο του Φαλήρου και θα παραμείνει εκεί μέχρι την Τρίτη 7
Φλεβάρη. Μάλιστα εκδόθηκε ειδική NAVTEX από το ελληνικό Λιμενικό Σώμα σύμφωνα
με την οποία απαγορεύεται η «κυκλοφορία και αγκυροβολία σκαφών, πλοίων
θαλάσσιων μέσων αναψυχής, καθώς και κάθε άλλη δραστηριότητα σε απόσταση χιλίων
μέτρων το πλοίο, και περιμετρικά αυτού».

Την ίδια περίοδο που η πολεμική αντιπαράθεση των ιμπεριαλιστών ΗΠΑ-ΝΑΤΟ-Ρωσίας
στο πολύπαθο έδαφος της Ουκρανίας βρίσκεται σε όξυνση, προμηνύοντας πολύ
επικίνδυνες εξελίξεις για τους λαούς, η αστική τάξη της χώρας μας παρέχει κάθε
είδους ανέσεις και διευκολύνσεις στους ΝΑΤΟικούς φονιάδες! Με το αφήγημα
της...σωστής πλευράς της ιστορίας παραδίνει ολόκληρη τη χώρα, από την
Αλεξανδρούπολη μέχρι τη Σούδα στις υπηρεσίες και τα σχέδια της ΝΑΤΟικής
πολεμικής μηχανής εγκαθιστώντας βάσεις παντού. Άλλωστε, πολύ πρόσφατα ο
πρωθυπουργός δήλωσε ότι τα νησιά του Αιγαίου είναι...ΝΑΤΟικά!  

Ο λαός μας όμως ξέρει πολύ καλά τί θα πει αμερικάνικος ιμπεριαλισμός και ΝΑΤΟ.
Γνωρίζουμε πολύ καλά ότι είναι αυτοί που εδώ και δεκαετίες κομματιάζουν και
καταστρέφουν ολόκληρες χώρες (Γιουγκοσλαβία, Ιράκ, Αφγανιστάν, Συρία) στα
πλαίσια των πολεμικών τους σχεδίων. Είναι εντέλει αυτοί που γεννούν και
γιγαντώνουν το ξερίζωμα εκατομμυρίων ανθρώπων από τον τόπο τους με τα
προσφυγικά ρεύματα. Όπως γνωρίζουμε επίσης ότι στα πλαίσια των γεωπολιτικών
τους σχεδίων έχουν στηρίξει -είτε συγκαλυμμένα, είτε και ανοικτά- σε πολλές
χώρες, τις πιο αντιδραστικές-σκοταδιστικές δυνάμεις. Αυτά είναι τα
ιμπεριαλιστικά αφεντικά της αστικής τάξης της χώρας μας. Τα δικά τους σχέδια
(όπως και των ιμπεριαλιστών της ΕΕ) έχουν υπηρετήσει απαρέγκλιτα όλες οι
κυβερνήσεις.  

Η... «φιλοξενία» του αεροπλανοφόρου «George W. Bush» αποτελεί μια ακόμα
πρόκληση για τον λαό μας, που έρχεται να προστεθεί σ’ αυτήν της επικείμενης
επίσκεψης του εκπροσώπου των φονιάδων, Μπλίνκεν, στη χώρα μας. Έναν λαό με
βαθιά αντιπολεμικά-αντιιμπεριαλιστικά αισθήματα, που θέλει την ειρήνη και την
φιλία των λαών. Το αφήγημα ότι οι ιμπεριαλιστές-«προστάτες» διασφαλίζουν την
ειρήνη και την σταθερότητα στην περιοχή είναι ένα μεγάλο ψέμα. Αντίθετα:
προκειμένου να διασφαλίσουν τις ισορροπίες και τα συμφέροντά τους, τροφοδοτούν
τον εθνικισμό, το μίσος και την αντιπαράθεση των γειτονικών λαών. Αν το
απαιτήσουν τα συμφέροντα τους, μπορεί να οδηγήσουν ολόκληρους λαούς στην
αλληλοσφαγή!  

Η σωστή πλευρά για τους λαούς είναι αυτή που φωνάζει ότι δεν έχουν ανάγκη από
προστάτες. Που διαδηλώνει ενάντια στον πόλεμο και τα ιμπεριαλιστικά
συμφέροντα. Που αγωνίζεται για την ειρήνη και την φιλία των λαών!  

Η επίσκεψη του τερατόπλοιου «George W. Bush» δεν μπορεί να μείνει αναπάντητη
από το λαό μας. Όπως και όλη η επιχείρηση μετατροπής της χώρας σε ελεύθερο
πεδίο δράσης της ΝΑΤΟικής πολεμικής μηχανής, της εμπλοκής μας στην
ιμπεριαλιστική αντιπαράθεση στην Ουκρανία. Στους δρόμους ο λαός διεκδικεί και
επιβάλλει το δίκιο του! Να ξαναβρεθούμε στους δρόμους για να φωνάξουμε:  

ΕΞΩ το αεροπλανοφόρο «George W. Bush» από τον Πειραιά!

**ΕΞΩ οι Βάσεις και ΝΑΤΟ από τη χώρα μας!  
**

**Καμιά εμπλοκή στον πόλεμο!  
**

**Οι λαοί δεν έχουν ανάγκη από προστάτες!  
**

**Αλληλεγγύη- ειρήνη- φιλία των λαών !  
**

** **



Source: [https://www.kkeml.gr/έξω-το-αεροπλανοφόρο-george-w-bush-από-το-λιμάνι-του-πειραιά-έξω-οι-βάσεις-και-το-νατο-από-τη-χώρα-μας/](https://www.kkeml.gr/έξω-το-αεροπλανοφόρο-george-w-bush-από-το-λιμάνι-του-πειραιά-έξω-οι-βάσεις-και-το-νατο-από-τη-χώρα-μας/)