# Krise og forråtnelse i hele helsevesenet

Author: Tjen Folket Media

Description: Hele det norske helsevesenet er i en tilstand av forråtnelse. Det viser seg blant annet i massive kutt gjennom de siste førti årene, og i de siste sjokkerende oppslagene om pleietrengende eldre som…

Publish Time: 2023-02-03T13:00:07+00:00

Modified Time: 2023-02-03T13:00:08+00:00

Images: ['[helseminister-kjerkol-1160x758.jpg](https://tjen-folket.no/wp-content/uploads/2023/02/helseminister-kjerkol-1160x758.jpg)', '[tWFduO6UJ8lOv1QnaHEAjiuWzlIdHM8DqIhbS5jvUJS-Pc_oGAJVffUCQOzexQ9zJ-DFudZG-R1H9ajIHZe5T-k-OJ2aSyXFG01h0h_yPoFCJ4rnTEm4eGi8OkyYHBcTyTwLRwhoSqFozXOYukf4qbs](https://lh5.googleusercontent.com/tWFduO6UJ8lOv1QnaHEAjiuWzlIdHM8DqIhbS5jvUJS-Pc_oGAJVffUCQOzexQ9zJ-DFudZG-R1H9ajIHZe5T-k-OJ2aSyXFG01h0h_yPoFCJ4rnTEm4eGi8OkyYHBcTyTwLRwhoSqFozXOYukf4qbs)', '[1po2VkuDphzKrIXPFx2v8posE5OWieFazZSjBlMFLDKK-mbyIQmLa2vgOT228y8QkQQgTW788Lc7h3RUeyEzv0xQsqVrJw7najQScTsuuuZNokVCVwqW4FchJnd-FCqzWQ-vM9jPmU8HuVgzNZYXYrY](https://lh5.googleusercontent.com/1po2VkuDphzKrIXPFx2v8posE5OWieFazZSjBlMFLDKK-mbyIQmLa2vgOT228y8QkQQgTW788Lc7h3RUeyEzv0xQsqVrJw7najQScTsuuuZNokVCVwqW4FchJnd-FCqzWQ-vM9jPmU8HuVgzNZYXYrY)']

Tags: None

Category: 'Innenriks'

<!--METADATA-->



![](../Images/helseminister-kjerkol-1160x758.jpg)

_Bilde: Helseminister Ingvild Kjerkol._

* * *

Av en kommentator for Tjen Folket Media.

* * *

_Dette er en debattartikkel. Analyse og standpunkt er skribentens egen._

**Hele det norske helsevesenet er i en tilstand av økende forråtnelse. Det
viser seg blant annet i massive kutt gjennom de siste førti årene, og i de
siste sjokkerende oppslagene om pleietrengende eldre som ikke får mat.**

Den siste tida er det satt mer fokus på krisa i det norske helsevesenet,
særlig i forbindelse med NRKs dokumentar som har avdekket store mangler i
eldreomsorgen. Dette er en del av en omfattende forverring som har funnet sted
gjennom flere tiår, og helseministeren har nettopp varslet at det vil komme
enda flere kutt, som følge av dyrtida.

#### **Uverdig eldreomsorg og halvering av sykehussenger**

Debatten raser flere steder etter at Brennpunkt-dokumentaren viste at
pleietrengende eldre ikke fikk mat, ikke får gå på do, må legge seg klokka 17
eller på andre vis ikke behandles med noen verdighet. Ansatte i eldreomsorgen
har gråtende stått frem og varslet om at de ikke har tid eller krefter til å
yte forsvarlig omsorg. Det omtales som en bemanningskrise i eldreomsorgen.
Historiene har vakt raseri og fortvilelse, og samtidig kan ikke politikerne
love noe som helst konkret eller signifikant for å løse problemet. Det er
avdekket at svært mange eldre og pleietrengende som trenger sykehjemsplass,
ikke får det. Og det er avdekket at mange av de som får oppfølging hjemme, får
særdeles mangelfull sådan.

For eksempel skriver NRK at nesten halvparten av beboere på sykehjem spiser
for lite Ifølge nye tall fra Helsedirektoratet, og at dette problemet har økt
de siste årene.

Flere leger, blant annet det kjente Rødt-medlemmet Mads Gilbert, har erklært
at det er en krise i helsevesenet. Han skriver om personellmangel,
overbelastning og sykefravær. Og han skriver om kuttene som er gjennomført
tidligere:

«Situasjonen er fortvilet. Mens antall pasienter øker, reduseres stadig
antallet senger – både i somatiske og psykiatriske sykehus. Vi har for få
senger, for høyt belegg, for kort liggetid og for høyt press på personalet (…)
Antallet norske sykehussenger er faktisk halvert siste 40 år:

1980: 22.000 sykehussenger i Norge

2019: 11.000 senger, og 1,3 mill flere innbyggere

I 2019, året før pandemien, hadde vi 100.000 flere pasienter i norske sykehus,
samtidig 600 færre senger enn i 2015 (SSB 2020)»

Vi gjentar: Antallet sykehussenger er halvert de siste 40 årene! Dette i en
situasjon hvor antallet eldre, og dermed alderdomssykdommer, stadig øker, og
hvor folketallet også har økt betydelig. Og vi kan legge til at den norske
staten i samme periode har blitt enormt mye rikere. Brutto Nasjonalprodukt
(BNP) er mer enn doblet siden 1980.

![](../Images/tWFduO6UJ8lOv1QnaHEAjiuWzlIdHM8DqIhbS5jvUJS-Pc_oGAJVffUCQOzexQ9zJ-DFudZG-R1H9ajIHZe5T-k-OJ2aSyXFG01h0h_yPoFCJ4rnTEm4eGi8OkyYHBcTyTwLRwhoSqFozXOYukf4qbs)

#### **Krise i luftambulansen, distriktssykehusene, fødetilbudet, helsehusene,
psykiatrien og fastlegeordingen**

Mads Gilbert har også nylig uttalt seg i flere medier om ny luftambulansekrise
og om sykehuskrisen i Nord-Norge. Etter at det private selskapet Babcock
overtok driften av luftambulansene har beredskapen blitt kraftig svekket. I
Nord-Norge må sykehusene stadig kutte mer i tjenestene. Gilbert sier han
frykter en skarp slaktekniv på et allerede sårbart sykehustilbud i hele
landsdelen.

Videre utvikler det seg en folkelig protest anført av organisasjonen
Barselopprøret, som kjemper mot det reduserte tilbudet til gravide og fødende
kvinner. Oslo kommune har nettopp lagt ned ABC-klinikken, til store protester
fra både ansatte og såkalte brukere. Over hele landet er det blitt kuttet i
fødetilbudet. Enkelte må reise i flere timer for å oppfølging av jordmor eller
for akutt hjelp.

For Oslo sin del utvikles den såkalte helsehuskrisen, etter avsløringer og
protester i forbindelse med mangelfull pleie ved disse. Også her er det kommet
frem hjerteskjærende historier fra pasienter og pårørende. Også her er kjernen
av problemet at det er for lite personell på jobb, og for lite kapasitet og
økonomi til å gi folk anstendig velferd.

De siste årene har det vært mye fokus på økning av rapporterte psykiske
lidelser. I forbindelse med flere drapssaker og situasjoner hvor politiet har
skutt og drept folk, er pekefingeren blitt rettet mot for dårlig psykiatrisk
oppfølging. Det skrives ofte om at ungdom rapporterer om økt angst og
depresjon. Betyr dette at psykiatrien er blitt rustet opp? På ingen måte! 42
prosent av de psykiatriske døgnsengene i Norge har blitt fjernet på 23 år. De
siste fire tiårene har 60 prosent av døgnplassene i Finland, Sverige og
Danmark forsvunnet. Altså rammes også psykiatrien av kutt, og dette er en
utvikling som har pågått gjennom flere tiår.

Dermed tegner det seg et ganske tydelig bilde, av et helsevesen i krise over
hele linja. Dette skjer i et Norge som ofte omtales som «verdens rikeste
land». Det er krise i eldreomsorgen, fødetilbudet, helsehusene, psykiatrien,
distriktssykehusene og en generell krise i sykehusene. Og vi har ikke nevnt
den såkalte fastlegekrisen, som gjør at en rekke mennesker over hele landet
ikke får den fastlegen de etter loven har krav på. Vi har heller ikke nevnt
striden om det nye sykehuset som skal bygges i Oslo, eller at det er lange
helsekøer til de offentlige sykehusene, og stadig flere private selskaper som
profiterer på sykdom og kutt i det offentlige.

#### **Kritisk mangel på penger og personell**

Midt i denne kritiske situasjonen, har helseminister Ingvild Kjerkol varslet
at det vil bli nye kutt i helsevesenet som følge av prisvekst over hele linja.
Regjeringen vil møte økt inflasjon og høyere rente med flere kutt i offentlig
velferd. Dermed er det krystallklart at politikerne ikke vil forbedre
tilstanden i helsevesenet, tvert om! Det er hevet over enhver tvil at
situasjonen vil bli verre. Alle problemene som er avdekket kan kokes ned til
ressurs- og personellmangel, og samtidig varsles det strammere budsjetter som
vil skape mer slik mangel. Det er bløff og bortforklaringer å hevde at nye
normer eller regler eller «effektivisering» kan bøte på den kritiske mangelen
på personell og finansiering.

Mads Gilbert skriver «Pandemien som symptom avdekker den grunnleggende
sykdommen i norske sykehus – og i kommunene: Underbudsjettering, nedlegginger
og sulteforing av sektoren gjennom siste to tiår. Det er en villet politikk
som har ført hit» og «I 2001 lyn-innførte AP med begeistret støtte fra H og
FrP en foretaksreform som tok norske offentlige sykehus ut av forvaltningen
for bevisst å omdanne dem til store ‘forretningskonsern’, eller butikk».

KrF-leder Olaug Bollestad kaller situasjonen dramatisk, og spør hvor
helseministeren mener helsevesenet skal kutte nå. Bollestad kjemper en
desperat kamp for partiets overlevelse i rikspolitikken, men har selv sittet i
regjeringer som selv står ansvarlige for denne utviklingen.

Har Gilbert rett i at dette er en villet politikk? Hvordan er det mulig at
helsevesenet i et av verdens rikestet og mest stabile land, er i en tilstand
av allment forfall?

#### **Helsekrisa er en del av den allmenne krisa i imperialismen**

Gilbert har bare delvis rett. Det er korrekt at krisa utvikles som følge av
kutt og markedstilpasning, vedtatt av politikerne. Men disse opererer innenfor
en større økonomisk og politisk kontekst, hvor deres valgmuligheter er
begrenset. Den norske imperialistiske staten opererer innenfor en imperialisme
i allmenn krise. Imperialismen er kapitalisme i forfall, det er råtnende og
døende kapitalisme. Innen økonomien ser vi hvordan krisene stadig er blitt
dypere siden 1970-tallet. Karl Marx påviste en tendens til at profittraten
minker, noe som enkelt sagt betyr at kapitalistene stadig må investere mer for
å øke profitten. Dette kommer til uttrykk i synkende vekstrater i hele Europa,
gjennom de siste tiårene, fra sitt høydepunkt i tiåret rett etter andre
verdenskrig.

Under noe misvisende ord som «nyliberalisme» og «privatisering», førte
oljekrisene på 1970-tallet til en ny politikk over hele Europa, for å
markedstilpasse offentlig sektor med to mål: For det første å kutte utgiftene
til velferd og for det andre å øke inntektene for kapitalistene. Disse to
målene er to sider av samme mynt. Det kan sies enda enklere: Målsetningen er å
overføre verdier bundet opp i velferd til monopolkapitalen, slik at disse kan
investere for å øke profitten.

Å kalle dette «privatisering» er misvisende fordi offentlig sektor stadig øker
sin andel av norsk BNP, og slik er det i mange land. Tendensen er mer
statsmonopolkapitalisme, ikke mindre. Men denne tendensen går hånd i hånd med
markedstilpasning, markedsmekanismer innen offentlig sektor, og en
«effektivisering» som har til formål å kutte utgiftene, ikke forbedre
velferdstjenestene.

Poenget er at om myndighetene valgte annerledes, måtte offentlig sektor bli et
«pengesluk» som økte statens utgifter og minsket eller fullstendig raderte
vekk overskuddet, ikke bare i staten, men i bedriftene som måtte bli med på
spleiselaget. Dette ville svekket norsk imperialisme i konkurransen på
verdensmarkedet, og det hele ville økt de kommende økonomiske problemene.
Regjeringen slår jo i dag fast, at det som står på agendaen er kutt, ikke
storstilt satsning på forbedringer. Om man tror dette bare dreier seg om
ideologiske villfarelser og nyliberale fordommer hos politikerne, så tar man
nok feil. Det er til en viss grad sant at de tar hensyn til økonomiske og
politiske realiteter. Det er til og med en sosial og demografisk realitet som
spiller inn, nemlig synkende fødselstall blant norske kvinner og økende andel
eldre og pleietrengende. Det er ingen tegn på at denne utviklingen skal snu
heller, og med nedleggelse av fødetilbud så vil nok snarere tendensen
forverres.

Det hele er et spørsmål om hvilket økonomisk system som rår i Norge og verden
i dag, og hvilken tendens som setter seg igjennom innenfor dette systemet. Det
er tendensen til forråtnelse i imperialismen, som nå kommer stadig tydeligere
til uttrykk i helsevesenet.

Det enorme paradokset i dette systemet, er hvordan rikdom kommer av fattigdom.
Det er bare ved å forstå at dette er et innebygd paradoks i imperialismen, en
iboende motsigelse, at man kan forstå hvordan Norge kan doble sitt BNP og i
samme periode må halvere antall sykehussenger. Den økende rikdommen som samles
på få hender, kommer direkte eller indirekte fra andres fattigdom.
Fattigdommen i norsk offentlig sektor, går hånd i hånd med at offentlig sektor
øker sin andel av BNP og at norske bedrifter stadig blir rikere. Det er et
grelt eksempel på hvorfor dette systemet er ulogisk og urettferdig, og
forlengst hører hjemme på historiens skraphaug.

![](../Images/1po2VkuDphzKrIXPFx2v8posE5OWieFazZSjBlMFLDKK-mbyIQmLa2vgOT228y8QkQQgTW788Lc7h3RUeyEzv0xQsqVrJw7najQScTsuuuZNokVCVwqW4FchJnd-FCqzWQ-vM9jPmU8HuVgzNZYXYrY)

_Bilde: Markering i Nordland for bevaring av lokalsykehus._

#### **Kampen om helsevesenet og for folkets rettigheter**

Det åpner seg enda mer, med sikker nødvendighet, en skjerpet klassekamp i
forbindelse med norsk helsevesen. På den ene sida kampen for folkets
rettigheter generelt, kampen mot kutt og for et verdig helsevesen, på den
andre sida kampen for arbeidernes og de fagutdannedes lønns- og arbeidsvilkår
spesielt. Dette er to viktige kamper, hvor vi har sett mange protester og
streiker de siste tiårene, og som vil bli bare viktigere i årene som kommer.

Den fullstendige løsningen på problemet vil vi først få i sosialismen. Den
nedrige behandlingen av alt fra fødende kvinner til syke eldre, bør være en
sterk motivasjon for å kaste seg inn i kampen for å skape en sterk
revolusjonær bevegelse i Norge.

**Les også:**

> [Norge er offisielt i resesjon, krisa fortsetter](https://tjen-
> folket.no/index.php/2020/09/13/norge-er-offisielt-i-resesjon-krisa-
> fortsetter/)

> [Hva er den allmenne krisa i imperialismen?](https://tjen-
> folket.no/index.php/2022/02/16/hva-er-den-allmenne-krisa-i-imperialismen/)

> [2022 blir et mørkt år for imperialismen](https://tjen-
> folket.no/index.php/2022/01/26/2022-blir-et-morkt-ar-for-imperialismen/)

> [Folkemassene skal betale kapitalistenes krise](https://tjen-
> folket.no/index.php/2021/12/24/folkemassene-skal-betale-kapitalistenes-
> krise/)

> [Skandaløse svik mot folket og helsevesenet gjennom pandemien](https://tjen-
> folket.no/index.php/2022/02/22/skandalose-svik-mot-folket-og-helsevesenet-
> gjennom-pandemien/)

> [Vil møte psykiatrikrise med tvang og politi](https://tjen-
> folket.no/index.php/2022/01/08/vil-mote-psykiatrikrise-med-tvang-og-politi/)

> [Regjeringens pandemi-svik mot fattige og hele folket](https://tjen-
> folket.no/index.php/2020/05/25/regjeringens-pandemi-svik-mot-fattige-og-
> hele-folket/)

**Referanser** **  
**[Eldreomsorg i Noreg – Siste nytt – NRK  
](https://www.nrk.no/nyheter/eldreomsorg-i-noreg-1.12074526)[Kvaløysletta
sykehjem, Eldreomsorg | Den verste krisen i Tromsøs eldreomsorg noen sinne!  
](https://www.nordnorskdebatt.no/den-verste-krisen-i-tromsos-eldreomsorg-noen-
sinne/o/5-124-105396)[Helse, Korona | Mads Gilbert krever akutte grep: 10
strakstiltak vi bør gjøre nå  
](https://www.iharstad.no/mads-gilbert-krever-akutte-grep-10-strakstiltak-vi-
bor-gjore-na/o/5-126-114836)[Bruttonasjonalprodukt. Historisk serie 1865-2011.
Faste 2005-priser.  
](https://www.ssb.no/a/histstat/aarbok/ht-0901-bnp.html)[Mads Gilbert om ny
luftambulansekrise: – Helt uforsvarlig – altaposten.no  
](https://www.altaposten.no/nyheter/i/L1B9eq/mads-gilbert-om-ny-
luftambulansekrise-helt-uforsvarlig)[Luftambulansesjef i intern presentasjon:
«Politikken blir viktigere enn fornuften» – VG  
](https://www.vg.no/nyheter/innenriks/i/xPzxwB/luftambulansesjef-i-intern-
presentasjon-politikken-blir-viktigere-enn-fornuften)[Barselopprør i hele
Norge: – Vi kan ikke lenger si at vi er verdens beste land å få barn i  
](https://www.nrk.no/tromsogfinnmark/barseloppror-i-hele-norge-_-norske-
kvinner-leverer-syv-krav-til-helseminister-ingvild-kjerkol-1.15938836)[Ikke
færre fødetilbud, men flere! | Tidsskrift for Den norske legeforening  
](https://tidsskriftet.no/2022/03/redaksjonell-kommentar/ikke-faerre-
fodetilbud-men-flere)[Kjerkol vil ha gjennomgang av fødetilbudet på norske
sykehus – Dagsavisen  
](https://www.dagsavisen.no/nyheter/innenriks/2023/01/17/kjerkol-vil-ha-
gjennomgang-av-fodetilbudet-pa-norske-sykehus/)[– Det er skrekkelig det som
skjer – itromso.no  
](https://www.itromso.no/nyheter/i/0QoW4o/sykehuskrisen-frykter-massive-kutt-
i-nord)[Langer ut mot helseministeren etter sykehuskutt: – Dette er dramatisk  
Langer ut mot helseministeren etter sykehuskutt: − Dette er dramatisk  
](https://www.vg.no/nyheter/innenriks/i/l3OgPL/langer-ut-mot-helseministeren-
etter-sykehuskutt-dette-er-dramatisk)[Kutt i psykiatriske sengeplasser fører
til dårligere behandling, viser studie  
](https://psykologisk.no/2022/12/kutt-i-psykiatriske-sengeplasser-forer-til-
darligere-behandling-viser-studie/)[– Krisa i Oslos eldreomsorg er en varslet
katastrofe  
](https://vartoslo.no/ammerudlunden-eldreomsorg-fagforbundet-oslo/krisa-i-
oslos-eldreomsorg-er-en-varslet-katastrofe/435282)[Fortalte om omsorgssvikt på
helsehus: – Da jeg kom ut var jeg så glad at jeg gråt av glede  
](https://www.dagsavisen.no/nyheter/politikk/2023/01/30/fortalte-om-
omsorgssvikt-pa-helsehus-sann-skal-vi-ikke-ha-det-i-oslo/)[Krever ny høring om
helsehus i Oslo: – Tilliten er ikke styrket  
](https://www.nrk.no/osloogviken/apen-horing-om-situasjonen-pa-helsehusene-i-
oslo-1.16272466)[ABC-klinikken i Oslo legges ned: – Folk er fryktelig lei seg  
](https://www.nrk.no/osloogviken/abc-klinikken-ved-ulleval-sykehus-i-oslo-
legges-ned-1.16268805)[Barselopprør i hele Norge: – Vi kan ikke lenger si at
vi er verdens beste land å få barn i  
](https://www.nrk.no/tromsogfinnmark/barseloppror-i-hele-norge-_-norske-
kvinner-leverer-syv-krav-til-helseminister-ingvild-
kjerkol-1.15938836)[Bruttonasjonalprodukt. Historisk serie 1865-2011. Faste
2005-priser.](https://www.ssb.no/a/histstat/aarbok/ht-0901-bnp.html)



Source: [https://tjen-folket.no/index.php/2023/02/03/krise-og-forratnelse-i-hele-helsevesenet/](https://tjen-folket.no/index.php/2023/02/03/krise-og-forratnelse-i-hele-helsevesenet/)