# ΑΘΗΝΑ| Προταση για αντιπολεμικές κινητοποιήσεις: Για τη σύσκεψη της 31/1 - Νέα σύσκεψη την Παρασκευή 3/2, 7.30μμ στο &quot;Εκτός των Τειχών&quot; - ΚΚΕ(μ-λ)

Author: ΚΚΕ(μ-λ)

Time: 2023-02-02T99:00:00

Description: Πραγματοποιήθηκε την Τρίτη 31/1 στην Αθήνα η σύσκεψη οργανώσεων και συλλογικοτήτων, στη βάση της πρότασης του ΚΚΕ(μ-λ) για &#171;πλατιά αντιπολεμική κοινή δράση μέσα στον Φλεβάρη&#187;.

Images: ['[ap23029343183231.jpg](https://www.kkeml.gr/media/2tzh1e0d/ap23029343183231.jpg)']

Type: article

<!--METADATA-->



![](../Images/ap23029343183231.jpg)

Πραγματοποιήθηκε την Τρίτη 31/1 στην Αθήνα η σύσκεψη οργανώσεων και
συλλογικοτήτων, στη βάση της πρότασης του ΚΚΕ(μ-λ) για «πλατιά αντιπολεμική
κοινή δράση μέσα στον Φλεβάρη». Η πρόταση αυτή κατατίθεται ενόψει της
συμπλήρωσης ενός έτους από την έναρξη του πολέμου στην Ουκρανία, καθώς και της
προγραμματιζόμενης επίσκεψης του υπ. Εξωτερικών των ΗΠΑ, Μπλίνκεν, στην Ελλάδα
και σε χώρες της περιοχής.

Στη σύσκεψη παρευρέθηκαν εκπρόσωποι του ΝΑΡ, της ΔΕΑ, της ΑΡΑΣ, της ΛΑΔ, της
Αναμέτρησης και του Λαϊκού Μετώπου. Στην τοποθέτησή του το ΚΚΕ(μ-λ) κατέθεσε
την άποψή του για τις εξελίξεις και παρουσίασε το περιεχόμενο της πρότασής
του, που υπαγορεύεται από την ανάγκη να σπάσει η πολύμηνη σιγή και αδράνεια
του κινήματος αναφορικά με την ιμπεριαλιστική σύγκρουση των ΗΠΑ-ΝΑΤΟ με τη
Ρωσία στην Ουκρανία και τα εφιαλτικά ενδεχόμενα που αυτή τροφοδοτεί. Ως εκ
τούτου, πρότεινε τη διεξαγωγή κινητοποίησης στις 21 του Φλεβάρη, ημέρα που
είναι κοντά στην επέτειο του ενός χρόνου από το ξεκίνημα του πολέμου και
φημολογείται επίσης ότι θα επισκεφτεί τη χώρα ο Μπλίνκεν. Η προτεινόμενη
κινητοποίηση αφορά για εμάς τόσο την καταγγελία του άδικου πολέμου που
μαίνεται, των ιμπεριαλιστών που πρωταγωνιστούν στη σφαγή, της ντόπιας άρχουσας
τάξης που μετατρέπει τη χώρα σε ορμητήριο για τα Αμερικανονατοϊκά αφεντικά της
και εμπλέκει τον λαό σε αυτή τη βάση στην αντιδραστική της αντιπαράθεση με την
τουρκική αστική τάξη όσο και την αγωνιστική καταδίκη του ερχομού του
εκπροσώπου του αμερικάνικου ιμπεριαλισμού. Από αυτό το περιεχόμενο απορρέει
και η διαδρομή της διαδήλωσης που πιστεύουμε ότι θα έπρεπε να ακολουθηθεί,
απέναντι και στις δύο πρεσβείες, αμερικάνικη και ρώσικη.

Από την πλευρά του ΝΑΡ, της ΔΕΑ και της Αναμέτρησης, με τις ιδιαίτερες απόψεις
φυσικά της κάθε οργάνωσης, υπήρξε μια γενική συμφωνία στο περιεχόμενο της
πρότασης. Εκφράστηκαν, ωστόσο, διαφωνίες -από διαφορετικές αφετηρίες- σε σχέση
με την προτεινόμενη διαδρομή της διαδήλωσης. Το ΝΑΡ και η ΔΕΑ, συμμετέχοντας
από κοινού σε αντιπολεμική πρωτοβουλία, αντιπρότειναν την πραγματοποίηση
ξεχωριστής συγκέντρωσης στις δύο πρεσβείες σε διαφορετική ημερομηνία από την
επίσκεψη Μπλίνκεν.

Στις τοποθετήσεις των υπολοίπων δυνάμεων έγινε φανερή η αδιαφορία για την
ανάγκη καταγγελίας του πολέμου και μια προσπάθεια διαχωρισμού του από την
επίσκεψη Μπλίνκεν, με αποκλειστική επικέντρωση στην απάντηση που πρέπει να
δώσει το κίνημα σε αυτή. Γεγονός το οποίο δεν μας προκάλεσε ιδιαίτερη
εντύπωση, μιας και είναι γνωστές οι απόψεις μιας σειράς οργανώσεων για το
ζήτημα, που κινούνται από την -ντροπαλή- αθώωση του ρωσικού ιμπεριαλισμού
μέχρι και την απροκάλυπτη αποδοχή της υποταγής των συμφερόντων των λαών στις
επιλογές του, στο όνομα του αντιαμερικανισμού και του αντιφασισμού. Στην
αντιπαράθεση που ακολούθησε αναδείχτηκαν τα εμπόδια που τίθενται από τέτοιες
τοποθετήσεις στη διοργάνωση αντιπολεμικής κινητοποίησης, με την απροθυμία για
κάτι τέτοιο να ομολογείται ανοιχτά τόσο από την ΑΡΑΣ όσο και από τη ΛΑΔ. Από
την πλευρά της ΑΡΑΣ η μόνη αναφορά που προτάθηκε σε σχέση με τον πόλεμο ήταν η
μονόπλευρη καταγγελία της επέκτασης του ΝΑΤΟ, των δυτικών κυρώσεων και το
σύνθημα για «ειρηνική διευθέτηση» της σύγκρουσης.

Δεδομένης της αδυναμίας κατάληξης σε κάποια συμφωνία, το ραντεβού ανανεώθηκε
με τον καθορισμό νέας σύσκεψης για την Παρασκευή 3/2. Παρά τις έντονες
διαφωνίες μεταξύ των πολιτικών δυνάμεων, από τη μεριά μας επιμένουμε στην
προσπάθεια να βρεθεί κοινός τόπος για την πραγματοποίηση αντιιμπεριαλιστικής-
αντιπολεμικής κινητοποίησης, αξιοποιώντας τις διαθέσεις που εκφράστηκαν για τη
διεξαγωγή πορείας απέναντι στην πρόκληση της επίσκεψης του εκπροσώπου των
Αμερικανονατοϊκών στη χώρα. Στο πλαίσιο αυτής της προσπάθειας, δηλώνουμε τη
διάθεσή μας να αναζητηθούν συμβιβασμοί και να τροποποιήσουμε στοιχεία της
πρότασής μας, χωρίς όμως να έχουμε την πρόθεση σε επίπεδο περιεχομένου να
κάνουμε πίσω από την ουσία του συνθήματος «οι λαοί δεν έχουν ανάγκη από
προστάτες» και να αφήσουμε στο απυρόβλητο κάποιον από τους εμπρηστές του
πολέμου και τους φονιάδες των λαών.



Source: [https://www.kkeml.gr/αθηνα-προταση-για-αντιπολεμικές-κινητοποιήσεις-για-τη-σύσκεψη-της-31-1-νέα-σύσκεψη-την-παρασκευή-3-2-7-30μμ-στο-εκτός-των-τειχών/](https://www.kkeml.gr/αθηνα-προταση-για-αντιπολεμικές-κινητοποιήσεις-για-τη-σύσκεψη-της-31-1-νέα-σύσκεψη-την-παρασκευή-3-2-7-30μμ-στο-εκτός-των-τειχών/)