<html>
<head><style>img{height: auto; width: auto\9; width:100%;}</style></head>
<body>
<h1>pc 2 febbraio - Viva Stalingrado - Un pò di storia</h1>
<p>Author: maoist</p>
<p>Time: 2023-02-02T20:08:00+01:00</p>
<p>Images: []</p>
<!--METADATA-->

<p><strong>da</strong>  </p>
<p>Accademia delle Scienze dell'URSS | Storia universale vol. X, pagg. 205-219,
Teti Editore, Milano, 1975<br />
Trascrizione per <a href="http://www.resistenze.org">Resistenze.org</a> a cura del Centro
di Cultura e Documentazione Popolare  </p>
<p><em>In occasione dell'80 ° anniversario della vittoria dell'Unione Sovietica a
Stalingrado sugli invasori nazifascisti</em>  </p>
<p>All'inizio dell'inverno 1942-1943 si apriva sulle rive del Volga e del Don una
nuova tappa della lotta mortale contro il nazifascismo, entrata nella storia
come il periodo della svolta radi­cale nel corso di tutta la seconda guerra
mondiale. Il merito principale della realizzazione di questa svolta a favore
della coalizione antifascista appartiene all'Unione Sovietica.<br />
Nelle acca­nite battaglie del 1942-1943 sul fronte sovietico-tedesco si
decisero i destini storici non solo del popolo sovietico, ma dell'intera
umanità.  </p>
<p><strong>1. La disfatta delle truppe fasciste sul Volga. L'inizio della svolta
radicale nella guerra</strong>  </p>
<p>LA SITUAZIONE ALL'INIZIO DELLA CONTROFFENSIVA DELLE TRUPPE SOVIETICHE SUL
FRONTE MERIDIONALE  </p>
<p>Nell'autunno 1942 il fronte sovietico-tedesco, a eccezione di alcuni settori,
si stabilizzò su tutta la linea dal mare di Barents alle pendici del Caucaso.
Tuttavia la situazione continuò a essere estremamente grave per l'Unione
Sovietica. Leningrado era assediata, grandi for­ze nemiche continuavano a
operare sulle lon­tane vie di accesso a Mosca, gli incessanti aspri
combattimenti a Stalingrado assorbivano sempre nuove forze, le vie principali
di co­municazione con il Caucaso erano interrotte.<br />
Sfavorevole per le forze armate sovietiche era anche la situazione sui mari.
La flotta del Bal­tico era bloccata nella parte orientale del gol­fo di
Finlandia. La flotta del mar Nero, dopo la perdita della penisola di Crimea e
di Novorossijsk, era costretta a far capo a porti inadeguati come quelli di
Poti, Gelendžik e Tuapse, e ciò ostacolava le sue azioni. In condizioni più
favorevoli si trovava la flotta del nord. Rinforzata con navi fatte giungere
dall'oceano Pacifico, essa difendeva le comunicazioni set­tentrionali e
prestava un valido aiuto alle trup­pe terrestri nella difesa del litorale.  </p>
<p>Nell'au­tunno 1942 divenne chiaro che i piani della campagna estiva-autunnale
del comando nazi­sta erano falliti. Benché le truppe tedesche e dei loro
alleati fossero giunte sul Volga e si trovassero sulle pendici del Caucaso,
esse non avevano raggiunto il loro obiettivo principale. L'avanzata
dell'estate era costata alla Germa­nia nazista circa un milione di uomini tra
uc­cisi, feriti e prigionieri nonché la perdita di u­na enorme quantità di
mezzi e armamenti.  </p>
<p>Il gruppo di armate tedesche "A", avendo in­contrato una accanita resistenza
da parte delle truppe sovietiche sulle pendici del Cau­caso, venne impegnato
in lunghi e logoranti combattimenti. Il gruppo di armate "B" do­vette disporsi
su un fronte ad arco della lun­ghezza di 1.300 km. Al centro dell'arco, di
fronte a Stalingrado, si trovavano la VI ar­mata di von Paulus e la IV armata
corazzata di Hoth, che combattevano per la conqui­sta della città. Alle loro
ali erano schierate la III e la IV armate romene e la VIII ar­mata italiana,
passate alla difensiva. Le trup­pe satelliti erano più deboli dal punto di
vi­sta militare e morale di quelle tedesche.  </p>
<p>La situazione delle truppe degli aggressori fasci­sti che si trovavano sotto
Stalingrado e nel Caucaso del nord era aggravata dal fatto che le loro riserve
strategiche erano quasi completamente esaurite. Sullo sconfinato fronte
orientale, che si estendeva per oltre 6.000 km, vi erano nella riserva del
comando centrale delle truppe terrestri tedesche solo tre divi­sioni
corazzate, una divisione di scorta e due brigate di fanteria; nella riserva
dei gruppi di armate vi erano otto divisioni e una brigata.  </p>
<p>Nell'ottobre 1942 il comando tedesco, con­siderando compromessa la situazione,
prese la decisione di passare alla difensiva. Nell'ordi­ne n. 1 del 14 ottobre
1942 si disponeva: "Dobbiamo affrontare la campagna invernale. Compito del
fronte orientale - oltre alle ope­razioni offensive in corso oppure progettate
- è di mantenere a ogni costo le posizioni rag­giunte, respingere ogni
tentativo del nemico di sfondarle e creare in tal modo i presuppo­sti per
continuare la nostra offensiva nel 1943 allo scopo di sconfiggere
definitivamente il no­stro più pericoloso nemico".  </p>
<p>Sulla base di queste disposizioni le forze armate tedesche iniziarono i
preparativi per l'inverno. Su tut­ta la lunghezza del fronte vennero costruite
o rafforzate le fortificazioni.<br />
Una particolare at­tenzione venne rivolta al settore centrale del fronte, dove
il comando della Wehrmacht si attendeva azioni offensive dell'armata rossa.
Qui vennero concentrati i rinforzi principali a detrimento dei raggruppamenti
delle altre zone. All'inizio della campagna invernale, nel gruppo di armate
centrale era concentrata circa la metà delle unità corazzate e motoriz­zate di
cui i tedeschi disponevano sul fronte orientale. Lo stato maggiore di Hitler
ritene­va che l'offensiva dell'armata rossa contro il gruppo di armate
centrale sarebbe stata lan­ciata agli inizi di novembre.  </p>
<p>Dal canto suo il comando supremo sovietico, nel perfezionare i piani
dell'offensiva invernale, aveva deciso di sferrare il colpo principale nel
settore me­ridionale con le forze del fronte sud-ovest (comandate dal tenente-
generale Vatutin), del fronte del Don (comandate dal tenente-genera­le
Rokossovski) e del fronte di Stalingrado (comandate dal colonnello-generale
Eremenko) partendo dalla zona di Stalingrado con unica direzione verso il
bacino del Don. Per prepa­rare la controffensiva e coordinare le azioni dei
fronti vennero inviati nella zona di Stalingra­do il generale d'armata Zukov e
il colonnello­generale Vassilevski.  </p>
<p>L'opportunità di iniziare l'attacco proprio in questo settore era dettata da
un insieme di fat­tori politici, economici e militari. La disfatta decisiva
del nemico nel sud doveva portare al crollo definitivo dei suoi piani che
puntavano sull'arrivo delle truppe tedesche nel Caucaso e sull'entrata della
Turchia nella guerra contro l'Unione Sovietica. Ottenendo deci­sivi risultati
militari nel sud, si sarebbero li­berate le ricchissime zone cerealicole del
Don e del Kuban, sarebbero stati creati i presup­posti per la liberazione del
bacino del Don, e sarebbe stata eliminata la minaccia nemica alle fonti di
petrolio del Caucaso e alle vie di comunicazione con gli alleati che
attraver­so l'Iran giungevano al golfo Persico. Il settore del bacino del Don
appariva il punto più vulnerabile nella difesa strategica tedesca.  </p>
<p>Con l'arrivo delle truppe sovietiche a Rostov vennero create le condizioni per
la sconfitta del gruppo di armate tedesche "A", che ope­rava nel Caucaso
settentrionale. La sconfitta del nemico nel territorio tra il Volga e il Don
doveva essere solo la prima tappa della campagna invernale. Dopo il suc­cesso
di questa operazione il comando supre­mo sovietico calcolava di compiere una
serie di operazioni offensive sugli altri fronti. Una particolare importanza
veniva data all'elimina­zione dell'assedio di Leningrado e alla sconfitta dei
raggruppamenti del nemico nelle zo­ne di Demjansk, Ržev-Vjazma, nel corso
supe­riore del Don e nel Caucaso settentrionale.  </p>
<p>La prima fase della campagna invernale ven­ne progettata nel modo più completo
e accu­rato. Con gli sforzi congiunti dello stato mag­giore del comando
supremo, dello stato mag­giore generale e del comando dei fronti di
Sta­lingrado, del Don e sud-ovest, venne elaborato un piano che ricevette il
nome di "Uranus". Questo piano era fondato su una idea molto ardita: con le
forze dei tre fronti circondare e distruggere il grande raggruppamento di
truppe fasciste nel territorio tra il Volga e il Don e creare le condizioni
per il passaggio delle forze armate sovietiche alla offensiva strategica
generale sull'ala meridionale e su­gli altri settori del fronte sovietico-
tedesco. I raggruppamenti d'assalto del fronte sud­-ovest e del fronte di
Stalingrado dovevano attaccare convergendo su Kalač e Sovjetskij e serrare poi
in questa zona l'anello della sacca in cui dovevano restare le truppe degli
aggressori.<br />
La difesa del nemico doveva essere spezzata nei settori più vulnerabili, che
erano tenuti dalle truppe romene.  </p>
<p>L'inizio dell'offensiva era fissato per i fronti sud-ovest del Don al 19
novembre, per il fronte di Stalingrado al giorno successivo. Per attuare l'
"operazione Uranus" occorreva un'enorme attività organizzativa per mettere le
truppe in piena efficienza in vista dei com­battimenti. Era necessario
rafforzare prima di tutto i fronti con uomini, armi, mezzi militari e
vettovagliamenti; creare le riserve operative e strategiche; perfezionare la
preparazione politico-militare delle truppe; dislocare in segre­to i
raggruppamenti d'assalto nelle zone di par­tenza dell'operazione; organizzare
il loro coor­dina­mento e la loro direzione. I preparativi erano complicati
dal fatto che il trasporto de­gli uomini e dei mezzi avveniva sotto il
continuo bombardamento dall'aria su tre ferrovie a binario unico, fatto che
limitava la velo­cità di afflusso. Una particolare difficoltà nel garantire la
se­gretezza del concentramento delle forze era rappresentata dal carattere
prevalentemente stepposo delle zone dove si sarebbe lanciata la prossima
offensiva.  </p>
<p>Il successo delle operazioni dipendeva in pri­mo luogo dalle azioni delle
unità corazzate e meccanizzate. Perciò, alla vigilia dell'offensi­va i fronti
vennero rafforzati con unità e re­parti di carri armati. Complessivamente nei
tre fronti erano allineati circa 900 carri ar­mati. Oltre 13.500 cannoni e
mortai vennero messi a disposizione dell'arti­glie­ria, il doppio di quanti ne
erano stati impiegati nella con­troffensiva di Mosca. L'aviazione contava più
di 1.000 aeroplani.  </p>
<p>Alla vigilia dell'offensiva le truppe sovietiche schierate sui tre fronti non
potevano contare su una sostanziale superiorità rispetto al nemico. Ma con
l'abile dislocazione delle for­ze e dei mezzi nelle direttrici degli attacchi
principali, il comando sovietico riuscì a crea­re potenti blocchi di truppe.
Tutte queste forze e mezzi furono preventivamente schiera­ti sulle posizioni
di attacco grazie al lavoro organizzato nelle retrovie.  </p>
<p>Sul Volga, da Sara­tov ad Astrachan, funzionavano ininterrotta­mente 50
traghetti a vapore. Furono costruiti numerosi ponti di barche. Il
concentramento delle forze passò inosservato al nemico: le di­visioni in
marcia mantenevano il più assolu­to silenzio radiofonico, tutti gli ordini
veniva­no dati a voce. Vennero impiegate largamente anche misure per
disorientare il nemico. Un grande aiuto offrirono ai comandi milita­ri la
popolazione e le organizzazioni del par­tito comunista della regione di
Stalingrado. I lavoratori della regione contribuirono al rifor­nimento delle
truppe con viveri e munizioni. Decine di migliaia di cittadini lavorarono alla
costruzione di aeroporti, ponti sui fiumi e strade, aiutarono a trasportare le
munizioni e a riparare i mezzi militari. Verso la metà di novembre i
preparativi per l' "operazione Uranus" erano stati completa­ti. L'armata rossa
era pronta a infliggere il colpo decisivo al nemico.  </p>
<p>L'ACCERCHIAMENTO E LA DISFATTA DELLE FORZE TEDESCHE A STALINGRADO  </p>
<p>Il 19 novembre, alle 8,50 del mattino, dopo un massiccio bombardamento delle
artiglierie, le truppe dei fronti sud-ovest e del Don scat­tarono
all'offensiva.  </p>
<p>Una intensa nevicata e la nebbia mattutina impedirono l'intervento
dell'aviazione. Dopo avere infranto la resistenza delle truppe romene della
III armata, il raggruppamento d'assalto del fronte sud-ovest riuscì ad
avanzare alla fine del primo giorno di combattimenti di 30-35 km.
Contemporaneamente penetra­rono profondamente nel dispositivo difensivo nemico
anche le truppe del fronte del Don. Dal mattino del 20 novembre, in condizioni
meteorologiche sfavorevoli, passò all'attacco il fronte di Stalingrado. Dopo
aver rotto la difesa della IV armata romena a sud della città, le truppe
sovietiche si spinsero verso nord-ovest e verso sud-ovest.  </p>
<p>Il comando tedesco compì sforzi disperati per arrestare l'offensiva delle
truppe sovietiche, ma tutti i tentativi di bloccarla o anche solo di
rallentarla fallirono completamente. Le unità mobili dei fronti sud-ovest e di
Stalingrado avanzando rapidamente raggiunsero le ali della VI armata tedesca,
facendo pesare sul rag­gruppamento nemico la minaccia dell'accer­chiamento.  </p>
<p>Il 23 novembre, il 4° corpo corazzato sovie­tico del fronte sud-ovest al
comando del mag­giore-generale A. Kravčenko si congiunse come previsto nella
zona del villaggio di Sovjetskij con il 4° corpo meccanizzato del fronte di
Stalingrado comandato dal maggiore-generale V.T. Volski, realizzando così
l'accer­chia­mento di un grande raggruppamento nemico forte di ben 22
divisioni. Di rincalzo alle unità mobili avanzò la fanteria dei due fronti.  </p>
<p>Per non con­sentire la rottura dell'anello da parte del rag­gruppamento
circondato o il suo sblocco dall'esterno, le truppe sovietiche continuarono
l'avanzata per allargare il corridoio stabilito tra le truppe tedesche nella
prima fase dell'ope­ra­zione. Respingendo con successo i con­trattacchi del
nemico, esse giunsero la sera del 30 novembre sulla linea dei fiumi Čir e Don.
Nel frattempo vennero condotte attive azioni anche sul fronte interno
dell'accerchiamento. La sera del 30 novembre la superficie occu­pata dal
raggruppamento circondato si era già ridotta di oltre la metà e non superava
ormai i 1.500 kmq. Questo settore venne martellato in modo massiccio dal fuoco
dell'artiglie­ria so­vietica.  </p>
<p>Il 22 novembre, ancor prima che l'accerchia­mento fosse completato, il
comandante della VI armata tedesca generale von Paulus convo­cò a Gumrak la
riunione dei comandanti dei corpi, i quali giunsero all'unanimità alla
conclusione che una lunga lotta difensiva all'in­terno della gigantesca sacca
avrebbe portato alla catastrofe e che per evitarla bisognava spingersi
immediatamente con il grosso delle forze verso sud-ovest. Il generale von
Paulus chiese a Hitler l'autorizzazione a rompere l'ac­cerchiamento verso sud-
ovest, ma ottenne un inflessibile rifiuto accompagnato dalla pro­messa che
sarebbero state prese tutte le mi­sure per garantire il normale rifornimento
dell'armata e contemporaneamente liberarla dall'accerchiamento.  </p>
<p>Alla fine di novembre e nei primi giorni di dicembre i tedeschi fecero un
primo tentativo di liberate le divisioni circondate, lanciando un contrattacco
nella zona del fronte sud­ovest. Ma l'avanzata dei carri tedeschi fu bloccata
e respinta.  </p>
<p>Nel tentativo di ristabilire la situazione nel sud, il comando tedesco decise
di creare in tutta fretta un nuovo gruppo di armate "Don", nel quale furono
comprese le truppe che ope­ravano nella grande ansa del Don, insieme al gruppo
di armate circondato nella zona di Stalingrado.  </p>
<p>A questo gruppo di armate, co­mandato dal maresciallo von Manstein, venne
assegnato il compito di arrestare l'offensiva delle truppe sovietiche e,
attaccando dalle zo­ne di Kotelnikovo e Tormosin verso Stalin­grado, di
raggiungere le truppe circondate, unirsi a esse e ristabilire il precedente
fronte di difesa. Il rifornimento del raggruppamento accerchiato sarebbe stato
assicurato per via aerea.  </p>
<p>Il comando sovietico intuì tempestiva­mente i piani del nemico e si preparò
effica­cemente a respingerne i contrattacchi: raffor­zò i propri
raggruppamenti che operavano sul fronte esterno del "corridoio", organizzò la
caccia contro l'avia­zione da trasporto nemica. In dicembre vennero distrutti
in aria o negli aeroporti oltre 750 aerei da trasporto tede­schi.
L'annientamento dell'armata di von Pau­lus fu affidata al fronte del Don,
comandato dal tenente-generale Rokossovski. Lo stato maggiore del comando
supremo era rappresen­tato dal colonnello-generale Voronov. Tutta­via la
realizzazione di questo obiettivo dovet­te essere provvisoriamente rinviato.  </p>
<p>Il 12 dicembre dal distretto di Kotelnikovo, lungo la ferrovia Tichoreck-
Stalingrado, co­minciò ad avanzare il 57° corpo corazzato del gruppo di armate
Hoth. Sotto la forte pressione delle preponderanti forze nemiche la LI armata
del fronte di Stalingrado, che ope­rava su questa linea, fu costretta a
ritirarsi verso nord-est. Tuttavia il 15 dicembre essa riuscì ad arrestare
l'avanzata tedesca e nei giorni successivi resistette eroicamente alla
pressione del nemico. Il 19 dicembre il grup­po di armate Hoth riprese
l'offensiva e il 23 dicembre raggiunse il flume Myškova, a una distanza di
circa 40 km dalle truppe della VI armata circondate.  </p>
<p>Per respingere l'offensiva nemica venne inviata nella zona di Kotelni­kovo la
II armata della guardia comandata dal tenente-generale Rodion Malinovski,
desti­nata in precedenza alla liquidazione del rag­gruppamento nemico
circondato. Nelle dure condizioni dell'inverno russo le truppe di Ma­linovski
si spinsero con una marcia forzata di 40-50 km al giorno verso il fiume
Myškova, dove il nemico tentava di ampliare la pro­pria testa di ponte. Appena
giunta a contatto col nemico la II armata sovietica lo attaccò di slancio
senza arrestarsi.  </p>
<p>Il 24 dicembre l'ar­mata Malinovski passò all'offensiva con una azione
coordinata con una parte delle forze della V armata d'assalto e della LI
armata.<br />
Dopo avere infranto la resistenza tedesca, le truppe sovietiche occuparono il
29 dicembre Kotelnikovo. Venne cosi realizzato l'obiettivo di impedire il
nuovo tentativo del nemico di sbloccare l'armata di von Paulus, chiusa
irri­mediabilmente nella sacca di Stalingrado, che ora appariva condannata
senza scampo alla totale distruzione.  </p>
<p>Al successo dell'azione contribuirono le truppe dei fronti di Voronež e di
sud-ovest. Il mat­tino del 16 dicembre, dopo un ora e mezza di fuoco di
artiglieria, le truppe dei fronti di Voronež e di sud-ovest sfondarono la
dife­sa del nemico in alcuni punti e la sera del 24 dicembre avevano
realizzato un'avanzata di 100-200 chilometri. In otto giorni di duri
combattimenti esse inflissero una severa scon­fitta all'VIII armata italiana e
all'ala sinistra del gruppo di armate "Don", creando così una minaccia di
profondo accerchiamento dal nord del grosso delle sue forze.  </p>
<p>Il 30 dicembre le truppe sovietiche avanza­rono profondamente nelle retrovie
del nemi­co sulla linea Nikolskaja-Ilinka. Nel tentativo di arrestare
l'avanzata dei fron­ti di Voronež e di sud-ovest, il comando te­desco fu
costretto a fare affluire frettolosa­mente 8 divisioni destinate in precedenza
allo sblocco delle truppe di von Paulus. Agli inizi del gennaio 1943 la
situazione delle truppe chiuse nella sacca peggiorò notevol­mente. L'anello
dell'accerchiamento si restrin­geva sempre più. Ai tedeschi mancavano ri­serve
di qualsiasi genere. Le munizioni e il combustibile stavano per fi­nire. I
morale delle truppe accerchiate era bassissimo anche se i soldati continuavano
a combattere.  </p>
<p>Nel tentativo di evitare un inutile spargimen­to di sangue, l'8 gennaio 1943
il comando so­vietico offrì a von Paulus la resa con l'onore delle armi,
proponendogli di cessare l'insensa­ta resistenza. Sperando sempre nell'arrivo
dell'armata di "soccorso" e in obbedienza agli ordini di Hitler, von Paulus
respinse la ge­nerosa offerta. Il 10 gennaio 1943 le truppe del fronte del Don
passarono quindi all'an­nientamento del raggruppamento accerchiato.  </p>
<p>Superando la forte resistenza del nemico, le truppe del fronte giunsero il 17
gennaio a Voroponovo; il comando sovietico propose di nuovo a von Paulus di
arrendersi. Ma anche questa proposta fu respinta.  </p>
<p>Le truppe del fronte del Don continuarono gli attacchi e il 25 gennaio le
avanguardie sovietiche giunsero a Stalingrado dall'ovest. Alla sera del 26
gen­naio le truppe della XXI armata si congiun­sero nella zona della collina
di Mamai alle truppe della LXII armata, spezzando così in due parti il
raggruppamento accerchiato. La combattività del nemico diminuiva ora per ora e
molti soldati cominciavano ad arrendersi.  </p>
<p>Il 31 gennaio venne spezzata definitivamente la resistenza del gruppo
meridionale e il 2 feb­braio quella della parte settentrionale dell'ar­mata di
von Paulus.  </p>
<p>Le truppe del fronte del Don avevano annien­tato 22 divisioni, facendo
prigionieri 91 mila tra soldati e ufficiali con lo stesso maresciallo von
Paulus (Hitler lo aveva promosso sul campo sperando così di indurlo a non
arren­dersi e a sacrificare fino all'ultimo i suoi sol­dati) e conquistando
una ingente quantità di armi e mezzi militari. Nel corso dell'offensiva,
durata due mesi e mezzo, vennero sbaragliate complessivamente 5 armate
fasciste. Le perdite in uomini delle truppe tedesche e alleate superarono, dal
19 novembre 1942 al 2 febbraio 1943, gli 800 mila uomini. Nello stesso periodo
l'armata ros­sa distrusse o catturò 2.000 carri armati e can­noni semoventi,
oltre 10 mila cannoni e mor­tai, 2.000 aerei da combattimento e da tra­sporto,
oltre 70 mila automezzi.  </p>
<p>L'OFFENSIVA GENERALE DELL'ARMATA ROSSA NELL'IN­VERNO 1942-1943  </p>
<p>La vittoria sul Volga mutò decisamente la si­tuazione strategica sull'in­tero
fronte sovietico-­tedesco e innanzitutto nel suo settore meridio­nale. Il
comando supremo sovietico decise, fa­cendo entrare in azione nuove forze, di
allar­gare il fronte dell'offensiva strategica. Lo svi­luppo della
controffensiva in offensiva generale iniziò ancor prima del completo
annienta­mento del raggruppamento tedesco circondato sul Volga.
Complessivamente, per l'offensiva generale della campagna invernale 1942-1943,
venne utilizzato oltre il 70% di tutte le forze e dei mezzi dell'esercito
sovietico combattente. L'offensiva strategica si sviluppò su un fron­te di
3.000 km e per una profondità di 600-700 km.  </p>
<p>Ebbe così inizio la cacciata degli oc­cupanti dal territorio sovietico. Lo
stato mag­giore del comando supremo sovietico approvò il piano dell'offensiva
delle truppe dei fronti sud e del Caucaso, con l'obiettivo di circondare e
distruggere il raggruppamento tedesco che operava sul fronte caucasico. In
base a questo piano, le truppe del fronte sud, al comando del colonnello-
generale Ere­menko dovevano portarsi nella zona di Ro­stov e tagliare la via
della ritirata al raggrup­pamento nord-caucasico della Wehrmacht.  </p>
<p>L'a­la sinistra di questo fronte doveva attaccare verso Tichoreck attraverso
le steppe di Salsk, per non consentire la ritirata del nemico ver­so la
penisola di Taman. Le truppe del fronte del Caucaso, al comando del generale
d'arma­ta I. Tjulenev, dovevano attaccare con le for­ze del gruppo del mar
Nero verso Krasno­dar e più oltre verso Tichoreck, e, unitamente alle truppe
del fronte sud, circondare in que­sta zona il grosso del raggruppamento
tede­sco nord-caucasico.  </p>
<p>Contemporaneamente, ven­ne ordinato al gruppo settentrionale delle trup­pe del
fronte del Caucaso di spingere, avan­zando con la propria ala destra
attraverso Mozdok in direzione di Armavir, il grosso della I armata corazzata
tedesca verso le pen­dici della catena centrale del Caucaso per poi
distruggerlo.  </p>
<p>Il 1° gennaio 1943, le truppe del fronte sud passarono all'esecuzione del
piano. Quando, dopo aver superato la forte resistenza del nemico, esse
giunsero al fiume Manyč, il grup­po di armate tedesche "A" si trovò chiuso in
una profonda sacca, e, per non venire iso­lato, cominciò a ritirarsi
velocemente verso Rostov.  </p>
<p>Il 3 gennaio, il gruppo settentrionale delle truppe del fronte caucasico
iniziò l'insegui­mento delle unità in ritirata della I armata corazzata
tedesca. Tuttavia il ritmo della sua avanzata era insufficiente. Dopo il
gruppo set­tentrionale, iniziò l'avanzata anche il gruppo del mar Nero che
operava nelle difficili con­dizioni dell'inverno sulle montagne, senza poter
contare, a causa del maltempo, sull'appoggio dell'aviazione. In gennaio,
superan­do la resistenza del nemico e i valichi mon­tani, le truppe di questo
gruppo liberarono Nalčik, Stavropol, Armavir e numerose altre località.  </p>
<p>Un grande aiuto alle truppe diedero i partigia­ni di Stavropol diretti, dal
comitato di par­tito della regione. I patrioti attaccavano gli hitleriani,
distruggevano o si impadronivano dei loro mezzi, dei ponti, dei depositi,
delle locomotive, dei vagoni, liberando anche diverse località. Il gruppo
settentrionale delle trup­pe del fronte del Caucaso, al comando del tenente-
generale I. I. Maslennikov, entrò in azione il 24 gennaio 1943 sul fronte del
Caucaso del nord.  </p>
<p>Superando la resistenza del ne­mico, la impraticabilità dei luoghi e il
mal­tempo, le truppe raggiunsero ai primi di feb­braio il mare d'Azov. Nella
testa di ponte del Kuban, venne isolata la XVII armata tedesca, che ora poteva
man­tenere i collegamenti con il grosso delle forze naziste solamente
attraverso la Crimea.  </p>
<p>Intan­to le armate del fronte sud combattevano nei dintorni di Rostov. Una
notevole parte del Caucaso settentrionale fu liberata, ma non si riuscì a
circondare il raggruppamento nemico nord-caucasico come previsto dal piano.
Con l'arrivo, alla fine del gennaio 1943, delle trup­pe sovietiche nei pressi
di Rostov, la resisten­za del nemico aumentò. Il comando tedesco compiva
sforzi disperati per guadagnare il tem­po necessario per il ritiro delle
proprie forze dal Caucaso del nord. Combattimenti accaniti si svolsero nella
zona della stazione ferro­viaria di Bataisk, a 10 km da Rostov, attraver­so la
quale i tedeschi trasportavano uomini e mezzi.  </p>
<p>Si sviluppò anche l'offensiva delle truppe del gruppo del mar Nero. Il 4
febbraio esse giun­sero al fiume Kuban e nei pressi di Krasno­dar. Per
impossessarsi di Novorossijsk e della penisola di Taman, nella notte del 4
feb­braio il comando del fronte del Caucaso del nord e della flotta del mar
Nero passò ad attuare una grande operazione di sbarco nella zona di Jušnaja
Osereika. Tuttavia, accolta dal forte fuoco del nemico e avendo subito forti
perdite, una parte delle navi da sbarco fu costretta a ritirarsi, mentre le
truppe già sbar­cate non riuscirono a mantenere la testa di ponte a causa
dell'ineguaglianza delle forze.  </p>
<p>Più favorevole fu l'esito dello sbarco delle truppe di rinforzo, al comando
del maggiore Z. L. Kunikov, nella zona del villaggio di Stanička e del monte
Myšako, nei pressi di No­vorossijsk. Questa spedizione composta da 800 uomini
della fanteria di marina, rinforzata rapidamente con altri reparti, occupò e
tenne saldamente una piccola testa di ponte.  </p>
<p>Lo stato maggiore hitleriano, compreso il peri­colo che incombeva sul
raggruppamento di Novorossijsk, diede ordine di ricacciare a ogni costo in
mare i soldati sovietici. Contro le modeste truppe sovietiche furono
concentrati gli effettivi di 5 divisioni tedesche.  </p>
<p>Tuttavia i loro sforzi cozzarono contro il va­lore della fanteria da marina
sovietica. Ebbe inizio una lotta che doveva durare sette me­si nella testa di
ponte di Myšako, che venne denominata "Piccola terra". Per tutto questo
periodo non cessarono mai i combattimenti col nemico che impiegava carri
armati, artiglieria e aviazione.  </p>
<p>I difensori della "Piccola terra" si coprirono di gloria, scrivendo una pagine
di autentico eroismo nella storia della grande guerra pa­triottica. Le truppe
del fronte del Caucaso del nord liberarono il 12 febbraio Krasnodar e,
affron­tando aspri combattimenti, continuarono l'a­vanzata lungo le rive del
Kuban e nel Cau­caso occidentale verso la penisola di Taman. Frattanto le
truppe del fronte sud attaccarono le linee nemiche davanti a Rostov. Nei
pressi della città si sviluppò una accanita battaglia.  </p>
<p>Il 14 febbraio, dopo alcuni giorni di aspri combattimenti, Rostov venne
liberata. In seguito all'offensiva furono liberate le re­gioni della Ceceno-
Inguscezia, della Ossetia set­tentrionale, della Cabardino-Balcaria, il
territo­rio di Stavropol, e una gran parte della regione di Rostov e del
territorio di Krasnodar. In queste regioni vivevano prima della guerra 10
milioni di persone. Gli invasori tedeschi reca­rono un enorme danno
all'economia della zona, uccisero molte migliaia di cittadini sovie­tici. Nel
solo territorio di Stavropol, si resero responsabili del massacro, di oltre 30
mila civili  </p>
<p>Contemporaneamente all'offensiva delle trup­pe sovietiche del Caucaso del nord
vennero lanciate operazioni offensive nelle zone Ostrogožsk-Rossošk, e
Voronež-Kastornoje.  </p>
<p>Nella seconda metà del gennaio 1943 le trup­pe del fronte di Voronež, al
comando del tenente-generale F. I. Golikov, circondarono e distrussero un
forte raggruppamento nemico attestato sul Don tra Voronež e Kantemirovka.  </p>
<p>Il colpo principale venne inferto alla II ar­mata ungherese e all'VIII armata
italiana, di­slocate in questa zona. Nel corso delle opera­zioni furono
completamente distrutte oltre 15 divisioni, mentre 6 divisioni vennero
grave­mente colpite. Oltre 86 mila tra soldati e ufficiali nemici furono fatti
prigionieri.<br />
Le trup­pe sovietiche avanzarono di 140 km verso il flume Oskol.  </p>
<p>Quindi le truppe dell'ala destra del fronte di Voronež e dell'ala sinistra del
fronte di Brjansk attaccarono e sconfissero a Kastornoje il raggruppamento
nemico della linea Voronež-Kastornoje. Solo pochi gruppetti di soldati
riuscirono a sfuggire all'accerchiamento. Durante questa operazione vennero
distrutte 11 divisioni ne­miche. Le truppe dei fronti di Brjansk e di Voronež
liberarono una gran parte delle re­gioni di Voronež di Kursk, le città di
Voronež, Kastornoje, Staryi Oskol e Tim.  </p>
<p>In queste due operazioni nel corso superiore del Don il gruppo di armate
tedesche "B" subì una dura sconfitta. Perdite assai gravi subirono le armate
dei satelliti della Germania (Ungheria e Italia). La II armata ungherese fu di
fatto distrutta, avendo perso 135 mila uomini. La stessa sorte toccò all'VIII
armata italiana. Avendo perso completamente la ca­pacità combattiva, essa
venne ritirata dal fron­te sovietico-tedesco. La disfatta delle armate
ungherese e italiana produsse una forte im­pressione in Ungheria e in Italia e
contribuì allo sviluppo delle tendenze antifasciste fra la popolazione dei
paesi satelliti della Germania.  </p>
<p>Sviluppando la loro offensiva le truppe sovie­tiche occuparono l'8 febbraio
Kursk e il 16 febbraio Charkov. Nel frattempo, le truppe del fronte sud-ovest,
al comando del colonnello­generale Vatutin, lanciarono un attacco verso
Mariupol, per tagliare la ritirata verso ovest al raggruppamento nemico del
bacino del Don.  </p>
<p>Il ritiro parziale delle truppe nemiche dal cor­so inferiore del Don verso
Mius e gli sposta­menti compiuti dai tedeschi nel bacino del Donec furono
erroneamente valutati dal co­mando dei fronti sud-ovest e di Voronež come
l'inizio di una ritirata generale delle trup­pe fasciste oltre il Dnepr. Lo
stato maggiore del comando supremo concordò con questa valutazione. In tal
modo, nonostante le truppe di questi fronti si fossero indebolite e avesse­ro
urgente bisogno di rinforzi, la loro offen­siva venne forzata in tutte le
maniere. Dal canto suo il comando nazista progettava una grande controffensiva
in questo settore.  </p>
<p>Il 13 febbraio il gruppo di armate tedesche "Don" venne trasformato in gruppo
di ar­mate "Sud", che fu frettolosamente raffor­zato con unità fatte giungere
dall'Europa oc­cidentale, dai Balcani, e da altri settori del fronte
sovietico-tedesco. A Zaporožje si ten­ne alla presenza di Hitler una riunione
del co­mando supremo della Wehrmacht. Nella riu­nione venne approvato il piano
della con­troffensiva, che prevedeva l'attacco alle trup­pe del fronte sud-
ovest, in marcia verso il Dnepr, per respingerle oltre il Don settentrio­nale.
Il piano prevedeva anche l'accerchiamen­to delle truppe sovietiche nella zona
di Char­kov, e, dopo la loro sconfitta, la penetrazione nelle retrovie del
fronte di Voronež e una avanzata verso Kursk.  </p>
<p>Nello stesso tempo dalla zona a sud di Orël doveva iniziare un'offensiva
contro le retrovie del fronte centrale sovietico, per circondare le truppe
dell'arma­ta rossa concentrate nella zona di Kursk. Alla vigilia delle
operazioni il gruppo di armate te­desche "Sud" disponeva di 31 divisioni, 13
delle quali erano corazzate o motorizzate, ossia della metà di tutte le unità
mobili operanti sul fronte sovietico-tedesco. Per la verità, le divisioni
naziste, specialmente quelle coraz­zate, erano incomplete in uomini e in
mezzi.  </p>
<p>La controffensiva contro l'ala destra del fron­te sud-ovest ebbe inizio il 19
febbraio. Sotto la pressione delle preponderanti forze nemiche le truppe
sovietiche furono costrette a riti­rarsi verso il Donec settentrionale.
Successiva­mente le unità tedesche attaccarono le truppe avanzanti dell'ala
sinistra del fronte di Voronež. Le truppe sovietiche difesero coraggio­samente
ogni palmo di terreno. In queste gior­nate ricevette il battesimo del fuoco
sul fron­te di Voronež il battaglione cecoslovacco al comando del colonnello
Ludvik Svoboda.  </p>
<p>Il 13 marzo i tedeschi occuparono nuovamen­te Charkov e respinsero le truppe
dell'ala si­nistra del fronte di Voronež verso Belgorod creando una situazione
difficile non solo per questo fronte, ma anche per le retrovie del fronte
centrale. Lo stato maggiore del comando supremo sovietico spostò allora verso
le zone minacciate le riserve con le quali, verso la fine di marzo, venne
arrestata la controf­fensiva tedesca. Su tutta l'ala meridionale del fronte
sovietico-tedesco da Belgorod al mare d'Azov entrambi gli eserciti passarono
sulla difensiva.  </p>
<p>Il comando tedesco non riuscì a raggiungere i suoi obiettivi, anche se con la
sua offensiva era riuscito a rioccupare una parte delle zone nord-orientali e
orientali dell'Ucraina. Ma que­sti successi costarono un prezzo molto alto.
Uno degli obiettivi principali raggiunto dalle truppe sovietiche nella
campagna invernale 1942-1943 fu l'eliminazione dell'assedio di Le­ningrado. Lo
sfondamento della difesa fortifi­cata del nemico venne realizzato dalle truppe
del fronte di Leningrado, al comando del tenente-generale L. A. Govorov e da
quelle del fronte di Volchov, al comando del generale d'armata K. A. Merezkov.  </p>
<p>Per l'offensiva venne scelto il settore a sud del lago Ladoga, lungo la linea
tedesca Schlüsselburg-Sinjavino. Gli attacchi delle truppe dei due fronti
furono concertati in modo da prendere i tedeschi tra due fuochi e da
con­sentire il congiungimento dei soldati dell'ar­mata rossa per la via più
breve.  </p>
<p>Comprendendo l'importanza strategica di que­sto settore, gli hitleriani vi
concentrarono in­genti forze ben addestrate alle azioni in zone forestali-
paludose.<br />
Nello spazio di un lungo periodo i tedeschi avevano costruito una serie di
potenti fortificazioni difese a scaglioni. L'as­salto a queste posizioni era
estremamente dif­ficile. Dopo avere completato lunghi e accu­rati preparativi,
le truppe dei fronti di Lenin­grado e di Volchov passarono all'offensiva il 12
gennaio 1943.  </p>
<p>Alla rottura dell'assedio presero parte attiva i marinai della flotta del
Baltico (comandati dal viceammiraglio V. Tribuz) e della flotti­glia da guerra
del lago Ladoga (comandati dal contrammiraglio V. S. Čerokov). Dopo aspri
combattimenti le truppe sovietiche eb­bero ragione della difesa del nemico e
il 18 gennaio si congiunsero nella zona dei sobbor­ghi operai n. 1 e n. 5.
L'assedio di Lenin­grado era rotto. Lungo il litorale meridionale del lago
Ladoga si formò un corridoio largo 8-11 km, lungo il quale la città poté
ri­stabilire il collegamento per terra con il resto del paese. In questo
corridoio venne costruita in breve tempo una ferrovia che nel feb­braio 1943
entrò in funzione. I leningradesi la chiamarono "ferrovia della vittoria".  </p>
<p>La rottura dell'assedio rese meno precaria la situazione di Leningrado. Per 18
mesi i leningradesi, sopportando pri­vazioni indicibili, erano stati
sottoposti a un completo assedio da parte del nemico. Com­plessivamente,
specialmente nel primo inver­no dell'assedio, erano morti per fame e per gli
attacchi nemici oltre 600 mila abitanti.  </p>
<p>Ma i leningradesi resistettero. Per tutto il mondo la difesa di Leningrado
divenne il sim­bolo della volontà del popolo sovietico di vin­cere il nemico.
Il presidente degli Stati Uniti d'America Roosevelt, nel diploma inviato a
Leningrado, scrisse: "A nome del popolo de­gli Stati Uniti d'America consegno
questo di­ploma alla città di Leningrado a ricordo dei suoi valorosi
combattenti e dei suoi fedeli abitanti, uomini, donne e bambini, che isolati
dalla restante parte del loro popolo e nono­stante i continui bombardamenti e
le indicibili sofferenze provocate da fame, freddo e malat­tie, hanno difeso
con successo la loro cara città nel periodo critico dall'8 settembre 1941 al
18 gennaio 1943, assurgendo così a simbolo dello spirito invincibile dei
popoli dell'Unio­ne delle Repubbliche Socialiste Sovietiche e di tutti i
popoli del mondo che si oppongono alle forze dell'ag­gressione". Le gesta
degli eroici difensori della città di Lenin sono ri­maste impresse per sempre
nella memoria dei popoli del mondo.  </p>
<p>Nel febbraio e nel marzo 1943 nei settori centrale e nord-occidentale del
fronte vennero compiute operazioni offensive per la liquida­zione di due
avamposti del nemico, profonda­mente incuneati nel dispositivo delle truppe
sovietiche. Il 15 febbraio 1943 le truppe del fronte nord-ovest al comando del
maresciallo Timošenko e la III armata d'assalto del fron­te di Kalinin
iniziarono l'offensiva contro le unità della XVI armata tedesca, attestata
nel­la "sacca di Demjansk", senza però riuscire a circondare e distruggere le
truppe nemiche. I tedeschi, subendo forti perdite, si sottras­sero
all'accerchiamento.  </p>
<p>Nei combattimenti a nord di Velikije-Luki, il 23 febbraio, nel gior­no
anniversario della fondazione dell'arma­ta rossa, compì una impresa eroica il
giova­ne comunista diciannovenne Aleksandr Ma­trossov. Egli ostruì con il suo
corpo una feri­toia da mitraglia di un fortino nemico e im­molando la propria
vita garantì il successo del suo plotone. Il nome di Aleksandr Ma­trossov,
eroe dell'Unione Sovietica, è iscritto per sempre nell'albo d'onore del 254°
reg­gimento di fanteria della guardia, che porta il suo nome.  </p>
<p>Le truppe dei fronti ovest e di Kalinin svilupparono in marzo un'offensiva
verso Ržev-Vjazma. Sotto gli attacchi delle truppe sovietiche e paventando la
minaccia di accerchiamento, il nemico fu costretto a re­trocedere. La linea
del fronte venne così non solo allontanata di altri 130-160 km da Mo­sca verso
occidente, ma anche raccorciata.  </p>
<p>L'IMPORTANZA POLITICO-MILITARE E INTERNAZIONALE DELLE VITTORIE DELL'ARMATA
ROSSA NELLA CAMPAGNA DELL'IN­VERNO 1942-1943  </p>
<p>Per 4 mesi e mezzo, dalla metà di novembre 1942 alla fine di marzo 1943, si
protrasse la campagna invernale, che registro grandissi­me vittorie
dell'ar­ma­ta rossa. Un posto centrale ebbe in questa campagna
l'accerchiamento e l'annientamento delle truppe nemiche sul Volga.  </p>
<p>Dopo avere sostenuto la pressione delle trup­pe fasciste nell'estate 1942,
l'armata rossa in­flisse loro un colpo decisivo. Come era acca­duto presso
Mosca, nelle condizioni difficili dei combattimenti difensivi, venne preparata
una controffensiva delle truppe sovietiche su scala strategica. Tuttavia la
situazione nella quale iniziò e si svolse la campagna invernale 1942-1943, si
distinse sostanzialmente dalla situazio­ne dell'inverno 1941-1942. Sotto Mosca
la sconfitta delle truppe tedesche fu ottenuta in una congiuntura in cui le
risorse economiche e militari del paese erano ben lungi dall'essere
completamente utilizzate, mentre le retrovie si trovavano in una situazione
estremamente difficile.  </p>
<p>L'armata rossa, avendo subito enormi perdite in uomini e mezzi nell'estate
1941, non poteva ancora assicurarsi una decisa superiorità sul nemico e lanciò
la controffensiva disponendo di forze e mezzi assai limitati. Questa fu una
delle cause principali per cui la battaglia da­vanti a Mosca non riuscì a
realizzare l'accer­chiamento e la distruzione di grandi forze ne­miche.  </p>
<p>Nell'autunno 1942 la situazione era diversa. Nel paese era già in funzione una
eco­nomia bellica organizzata e in grado, nono­stante le grandi perdite
dell'estate 1942, di ri­fornire l'esercito della quantità necessaria di mezzi
e armamenti. La solidità delle retrovie, la rapida ed energica mobilitazione
dell'intera economia per le esigenze della guerra, il lavo­ro del popolo,
diretto dal partito comunista, furono la premessa che assicurò all'armata
rossa la possibilità di passare alla controffensiva.  </p>
<p>Le forze armate sovietiche, temprate nelle precedenti battaglie, dotate di
esperienza e di grandi capacità combattive, potevano ora af­frontare e
risolvere compiti offensivi su scala strategica. Non cause occasionali, ma la
soli­dità del regime socialista, la consapevolezza del dovere da parte di
tutto il popolo e il suo elevato patriottismo, permisero all'Unio­ne Sovietica
non solo di resistere nella dura lotta, ma anche di capovolgere il corso di
tut­ta la guerra mondiale a favore della coalizione antifascista.  </p>
<p>La vittoria delle armi sovietiche sul Volga fu il frutto degli sforzi eroici
dell'intero popolo sovietico, delle sue realizzazioni sul fronte mi­litare ed
economico. Questa vittoria alzò il mo­rale dei cittadini sovietici, i quali
videro che il loro sangue e il loro lavoro non erano stati vani. Essa diede
nuove forze a coloro che con­tinuavano a languire sotto il giogo degli
inva­sori fascisti. La disfatta delle armate nemiche sul Volga spezzò la
preziosa macchina bellica forgiata dai generali tedeschi per le aggressioni di
Hi­tler.  </p>
<p>Il mito della invincibilità dell'esercito te­desco cadde miseramente, mentre
l'iniziativa strategica gli veniva tolta per sempre. La vit­toria storica sul
Volga consentì all'armata ros­sa di sviluppare un'of­fen­siva generale su
lar­ga scala e di iniziare la liberazione del terri­torio sovietico dagli
invasori. Nel corso della campagna invernale le truppe tedesche non solo
persero tutto ciò che avevano raggiunto nell'estate 1942, ma furono costrette
ad ab­bandonare una serie di città e di regioni, do­ve si erano attestate nel
1941.  </p>
<p>In certi punti il fronte si spostò verso ovest di 600-700 km. Un enorme
territorio di 480 mila chilometri quadrati venne liberato dagli invasori. Le
popolazioni delle regioni di Voronež e di Stalingrado, delle repubbliche
auto­nome di Ceceno-Inguscezia, Ossetia setten­trionale, Cabardino-Balcaria e
dei calmucchi, del territorio di Stavropol, delle regioni auto­nome dei
circassi, dei caraciai e degli adigheti, di quasi tutto il territorio di
Krasnodar, delle regioni di Rostov e di Kursk, di notevole parte delle regioni
di Vorošilovgrad, Smolensk e Orël riacquistarono la liberta.  </p>
<p>Vennero ristabiliti i collegamenti interrotti dal nemico su molte ferrovie e
lungo il Volga. Durante la campagna invernale 1942-1943 gli aggressori
fascisti subirono colossali perdite. Dall'ottobre 1942 al marzo 1913 oltre
1.300.000 tra soldati e ufficiali furono presi dal nemico come forza
combattente. Perdite particolarmente gravi subirono gli eserciti dei satelliti
della Germania. La III e la IV arma­te romene, la II armata ungherese, l'VIII
ar­mata italiana cessarono praticamente di esi­stere. L'armata rossa distrusse
o catturò enor­mi quantità di armi e di mezzi del nemico. Ma non si trattava
solo delle perdite umane e materiali subite dalla Germania hitleriana e dai
suoi alleati. Le sconfitte fecero cadere il morale dell'esercito e della
popolazione dei paesi dell'Asse fascista.  </p>
<p>I governanti fascisti furono costretti ad an­nunciare un lutto di 3 giorni per
i caduti a Stalingrado. Per la prima volta dall'inizio della guerra, nei
giorni del febbraio 1943, gli abitanti delle città e dei villaggi tedeschi
sen­tirono, invece delle marce della vittoria, il rintocco funebre delle
campane delle chiese.<br />
Mutò anche il tono della propaganda tedesca, che cominciò a parlare delle
difficoltà e della crisi dell'esercito tedesco in Oriente. Fra i te­deschi si
diffuse la "malattia" che il coman­do germanico chiamava "influenza
dell'ani­ma", esprimentesi nello scetticismo a nella crescente sfiducia nella
vittoria finale.  </p>
<p>La propaganda e il terrorismo non riuscivano più a guarire da questa
"malattia". Le sconfitte all'est scossero l'intero blocco fasci­sta. Tra la
Germania e i suoi alleati si creò un'atmosfera di reciproca sfiducia, si
intensifi­carono i dissensi che testimoniavano la crisi iniziatasi nel covo
delle potenze dell'Asse. Risultò indebolita anche l'influenza della Ger­mania
nei paesi neutrali. Il Giappone, che con­tava di godere dei frutti dei
successi militari delle truppe dell'Asse e che attendeva solo il momento
propizio per aggredire l'Unione So­vietica, fu costretto a rinunciare alle sue
in­tenzioni.  </p>
<p>La vittoria dell'armata rossa sul Volga e la suc­cessiva offensive sovietica
segnarono l'inizio della svolta radicale non solo nel corso della grande
guerra patriottica del popolo sovietico, ma anche di tutta la seconda guerra
mondiale. Questo fatto venne riconosciuto in tutto il mondo. Nel diploma
inviato ai difensori di Stalingrado, il presidente Roosevelt scrisse che "la
loro gloriosa vittoria ha arrestato l'onda­ta della invasione e ha segnato la
svolta della guerra delle nazioni alleate contro l'aggres­sione".  </p>
<p>Sotto l'influenza degli avvenimenti sul fronte sovietico-tedesco si sviluppò
con maggior forza la lotta di liberazione dei popoli dell'Europa e dell'Asia
contro la tirannide hitleriana.  </p>
<p>Grazie alla vittoria delle truppe sovietiche si crearono le condizioni
favorevoli per un maggior impegno di tutte le forze della coalizione anti-
hitleriana.<br />
Nell'autunno 1942 il blocco fascista schierava sul fronte sovietico-tedesco la
maggior parte delle proprie forze armate: 266 divisioni di cui 193 tedesche.<br />
Questo fatto consentiva agli alleati dell'Unione sovietica di iniziare
un'offensiva vittoriosa nell'Africa del Nord.</p>
<p>Source: <a href="https://proletaricomunisti.blogspot.com/2023/02/pc-2-febbraio-viva-stalingrado-un-po-di.html">https://proletaricomunisti.blogspot.com/2023/02/pc-2-febbraio-viva-stalingrado-un-po-di.html</a></p>
</body>
</html>