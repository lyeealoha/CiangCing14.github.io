<html>
<head><style>img{height: auto; width: auto\9; width:100%;}</style></head>
<body>
<h1>Rødt-sentralstyremedlem ut mot våpen-støtte</h1>
<p>Author: Tjen Folket Media</p>
<p>Description: Debatten fortsetter i og rundt partiet Rødt, som hittil har holdt fast ved sitt nei til norske våpen til Zelenskiy-regjeringen. For norske våpenforsendelser har dette liten betydning, for hele rest…</p>
<p>Publish Time: 2023-02-04T07:00:00+00:00</p>
<p>Modified Time: 2023-02-03T13:07:06+00:00</p>
<p>Images: ['<a href="https://tjen-folket.no/wp-content/uploads/2022/06/raketter-i-ukraina-1160x687.jpg">raketter-i-ukraina-1160x687.jpg</a>']</p>
<p>Tags: None</p>
<p>Category: 'Innenriks'</p>
<!--METADATA-->

<p><img alt="" src="../Images/raketter-i-ukraina-1160x687.jpg" /></p>
<hr />
<p>Av en kommentator for Tjen Folket Media.</p>
<hr />
<p><strong>Debatten fortsetter i og rundt partiet Rødt, som hittil har holdt fast ved
sitt nei til norske våpen til Zelenskiy-regjeringen. For norske
våpenforsendelser har dette liten betydning, for hele resten av Stortinget
støtter regjeringa i denne saken, men for Rødt er spørsmålet likevel viktig.</strong></p>
<p>Sentralstyremedlem Synne Høyforslett Bjørbakk fra partiet Rødt er
førstekandidat til fylkestingsvalget i Nordland og medlem av regjeringens
forsvarskommisjon. Avisa Klassekampen skriver at hun er uenig med store deler
av partiledelsen i synet på norske våpen til Ukraina. Stridsspørsmålet skal
avgjøres på Rødt-landsmøtet som holdes i Stavanger i slutten av april.</p>
<p>Regjeringen har nettopp valgt å sende Lepoard-stridsvogner, i likhet med flere
andre europeiske land. Bjørbakk er bekymret for at opptrappingen kan føre til
eskalering av krigen, og at en farlig situasjon blir enda farligere. Hun sier
at spenningen kan øke i nordområdene og at Norge ikke er tjent med det.</p>
<p>Hun sier til Klassekampen: «Kanskje Ukraina lukkast. Men krigen kan også ende
veldig dårleg i den forstand at krigen eskalerer utover Ukraina, og
kjernevåpen blir tatt i bruk. Eg syns den politiske debatten, og i alle fall
den siste veka, tek for lett på alvoret i situasjonen. Eg saknar ei kritisk
offentlegheit som stiller spørsmål ved om det finst andre handlingsalternativ
enn å sende meir våpen». Bjørbakk er også tydelig på at krigen kan bli
langvarig, uansett om Norge sender våpen eller ikke.</p>
<p>Bjørbakk slår fast at Ukraina fører en legitim forsvarskrig og at partiet
støtter denne, men at krigen også har en «geopolitisk side». Hun referer til
russlandsforsker Cecilie Hellestveit og hennes analyse av krigen som «en
landkrig om sjø», hvor Russland ser det som avgjørende å ha kontroll på havet
i nord og i sør (Svartehavet) for å stå imot press fra USA og Kina, og at USA
også har sine interesser. Rødt-sentralstyremedlemmet sier krigen i Ukraina er
spesiell, fordi den har potensiale til å eskalere utover Ukraina og bli en
storkrig.</p>
<p>Til sist slår hun fast at hun ikke ønsker noe nytt parti, og er ikke enig i de
som sier dette er nødvendig om Rødt sier ja til våpen. Hun og flere andre har
signalisert denne holdningen, og det ser dermed ut som det er lite sannsynlig
at dette skjer, eller at om det skjer, vil det bli en relativt liten
avskalling.</p>
<p>Tjen Folket Medias standpunkt er kort sagt: Den russiske imperialismen har
angrepet Ukraina, den ukrainske nasjonen fører en legitim frigjøringskamp, som
vi støtter uten forbehold. Zelenskiys regime er et resultat av
«oransjerevolusjonen» og Euromaidan, hvor blant annet fascistiske paramilitære
og yankee-imperialismen etterhvert var tungt involvert. Zelenskiy er en lakei
for hovedsakelig USA, og representerer ikke interessene til den ukrainske
nasjonen. USA-NATO sin støtte til sin lakei er ikke i den ukrainske nasjonens
interesse. Hovedsaken for antiimperialister i Norge er å bekjempe den russiske
imperialismens angrepskrig og støtte det ukrainske folket, uten å bli en del
av USA-NATO og norsk imperialisme sin krigsinnsats.</p>
<p><strong>Les også:</strong></p>
<blockquote>
<p><a href="https://tjen-
folket.no/index.php/2023/01/27/rodt-ja-til-vapen-kan-splitte-partiet/">Rødt-ja til våpen kan splitte partiet</a></p>
<p><a href="https://tjen-
folket.no/index.php/2023/01/08/apen-splid-i-rodt-om-ukraina-stotte/">Åpen splid i Rødt om Ukraina-støtte</a></p>
<p><a href="https://tjen-
folket.no/index.php/2022/08/26/ukraina-hva-kan-vi-laere-av-krigen-og-hva-
vil-avgjore-den/">Ukraina: Hva kan vi lære av krigen og hva vil avgjøre den?</a></p>
<p><a href="https://tjen-
folket.no/index.php/2022/05/13/seks-viktige-sporsmal-om-krigen-i-ukraina/">Seks viktige spørsmål om krigen i Ukraina</a></p>
<p><a href="https://tjen-
folket.no/index.php/2022/06/24/aksjonsuke-mot-angrepskrigen-mot-ukraina/">Aksjonsuke mot angrepskrigen mot Ukraina</a></p>
<p><a href="https://tjen-
folket.no/index.php/2023/01/25/sammenhengen-mellom-imperialismen-og-
opportunismen/">Sammenhengen mellom imperialismen og opportunismen</a></p>
</blockquote>
<p><strong>Referanse</strong> <strong><br />
</strong><a href="https://klassekampen.no/utgave/2023-01-27/redd-krigen-spreier-seg">Redd krigen spreier seg – Våpen til
ukraina</a></p>
<p>Source: <a href="https://tjen-folket.no/index.php/2023/02/04/rodt-sentralstyremedlem-ut-mot-vapen-stotte/">https://tjen-folket.no/index.php/2023/02/04/rodt-sentralstyremedlem-ut-mot-vapen-stotte/</a></p>
</body>
</html>