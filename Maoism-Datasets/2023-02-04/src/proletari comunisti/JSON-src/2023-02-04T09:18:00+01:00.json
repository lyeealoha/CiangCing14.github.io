{'time': '2023-02-04T09:18:00+01:00', 'title': '\npc 4 febbraio - Airaudo cerca nuovi sbocchi per il sindacato (FIOM) rafforzando la linea della collaborazione di classe\n', 'author': 'sindacatodiclasse', 'images': [], 'text': "Pubblichiamo stralci di un intervista a Airaudo segretario della CGIL Piemonte\n\n**Airaudo: «Ora la nostra lotta è fare squadra anche con i top manager»  \n** **Il riconfermato segretario della Cgil del Piemonte: «Il sindacato deve\ngestire l'agenda economica»**\n\n«Non ho invitato al nostro congresso i top manager di Michelin e di Lavazza e\nil vicepresidente degli industriali torinese perché sono diventato\ncapitalista. Ma perché credo che il sindacato non può limitarsi a gestire gli\neffetti delle crisi ma deve diventare protagonista dell'agenda economica e\nsociale di un territorio». **Giorgio Airaudo oggi sarà riconfermato segretario\nregionale della Cgil del Piemonte**.\n\n**Una scelta inusuale aprire un congresso della Cgil ospitando i top\nmanager.**  \n«Tutt'altro. Prima abbiamo parlato di pace con Luciana Castellina e di lavoro\ncon i delegati. I top manager erano lì con noi perché non ci sono più luoghi\ndove poter stabilire **un 'agenda comune di lavoro». **\n\n**In che senso mancano i luoghi di dibattito?  **  \n«Un tempo c'era Fiat che regolava e gestiva tutto. Poi certe rotte venivano\ndisegnate nei salotti. Oggi in Piemonte non c'è più niente. I problemi sono\ntanti dobbiamo trovare il modo di affrontarli e risolverli assieme».\n\n**Le aziende poi puntano sulla flessibilità.  **  \n«Questa è un'emergenza da molti anni. In Italia abbiamo 45 modalità\ncontrattuali di ingresso nel mondo del lavoro, in Spagna ne hanno ridotte a\ndue e infatti creano posti di lavoro. Madrid, tra l'altro, ha appena adeguato\ngli stipendi al costo della vita, alzando i salari dell' 8 percento. Noi non\nriusciamo neppure a gestire la crisi sanitaria».\n\n **Servono più investimenti pubblici?** «Senz'altro. La sanità piemontese è\nallo stremo. Siamo riusciti con una fatica estrema a stabilizzare un migliaio\ndi infermieri ma è troppo poco soprattutto per una regione che invecchia\nrapidamente».\n\n**Infatti oggi Cgil parla più di sanità che di Mirafiori. È un segno dei\ntempi?**  \n«Abbiamo parlato anche di Mirafiori. Ho chiesto lumi al governatore Alberto\nCirio sull'accordo tra Regione e Stellantis sul Recycling hub della fabbrica\ntorinese. Si tratta di un accordo riservato di cui non sappiamo nulla. E tra\nl'altro da cui il sindacato è stato, inaspettatamente, escluso».", 'source': 'https://proletaricomunisti.blogspot.com/2023/02/airaudo-cerca-nuovi-sbocchi-per-il.html'}