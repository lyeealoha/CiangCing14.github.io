<html>
<body>
<h1>Internasjonalt: Nyheter fra forrige uke</h1>
<p>Author: Tjen Folket Media</p>
<p>Description: Krigen i Ukraina fortsetter under den russiske vinteroffensiven. Dette er en begrenset offensiv, og begge parter forbereder seg på hardere kamp til våren. Spillet om Sveriges Nato-medlemskap fortse…</p>
<p>Publish Time: 2023-02-01T21:08:17+00:00</p>
<p>Modified Time: 2023-02-01T21:13:53+00:00</p>
<p>Images: ['<a href="https://tjen-folket.no/wp-content/uploads/2023/02/FOTO-24-1.png">FOTO-24-1.png</a>']</p>
<p>Tags: None</p>
<p>Category: 'Internasjonalt'</p>
<!--METADATA-->

<p><img alt="" src="../Images/FOTO-24-1.png" /></p>
<hr />
<p>Av en kommentator for Tjen Folket Media.</p>
<hr />
<p><strong>Krigen i Ukraina fortsetter under den russiske vinteroffensiven. Dette er en
begrenset offensiv, og begge parter forbereder seg på hardere kamp til våren.
Spillet om Sveriges Nato-medlemskap fortsetter med Tyrkia i hovedrollen, og
den politiske krisa har tatt en ny vending i Storbritannia.</strong></p>
<h4>Ukraina: Får omsider stridsvogner</h4>
<p>Etter måneder av debatt har Tyskland konkludert med at Zelenskiy-regjeringen
skal få Leopard-tanks. Tyskland har forbud mot videresalg av slike våpen, så
de har dermed hatt en form for veto overfor andre land som har Leopard,
deriblant Norge. Kansler Scholtz ja betyr at en rekke land vil sende disse
stridsvognene til Ukraina, blant annet Norge og Polen. Stridsvognene skal
gjøre Zelenskiy-regjeringen i stand til å gjenerobre områder som russisk
imperialisme dominerer i dag. Zelenskiy har denne uka også avsatt en rekke
tjenestemenn og politikere som er anklaget for korrupsjon.</p>
<h4>Tyrkia: Sier nei til svensk Nato-medlemskap</h4>
<p>Tyrkias president Erdogan har uttalt at Sverige kan glemme deres støtte til
Nato-medlemskap, etter at rasisten Rasums Paludan brente koranen utenfor den
tyrkiske ambassaden i Stockholm. Den tyrkiske regjeringen legger særlig stor
vekt på at Paludan gjorde dette med beskyttelse av svensk politi. Erdogan
bruker Sveriges søknad om Nato-medlemskap til å oppnå egen vinning, både
overfor andre land og internt i Tyrkia. Valgkampen er i gang, og Erdogans
linje overfor Sverige, med krav om utlevering av kurdiske aktivister for at
Sverige skal bli med i Nato, er populær blant mange. Svenske myndigheter vil
nå vente til etter det tyrkiske valget med å gjøre nye forsøk overfor Erdogan.</p>
<h4>Storbritannia: Toppolitiker har snytt på skatten</h4>
<p>Statsminister Rishi Sunak er i hardt vær etter nok en politisk skandale. Denne
gangen er det formannen i det konservative partiet, Nadhim Zahawi, som er
anklaget for å unndratt seg skatt. Sunak har forsøkt å kvitte seg med saken
ved å henvise den til «uavhengig granskning». Sunak ble statsminister da Liz
Truss måtte trekke seg etter rekordkort tid ved makta, og hun overtok etter
Boris Johnsons skandaleomsuste statsministerperiode. Landet er i dyp økonomisk
og sosial krise, og har i månedsvis vært preget av streiker mot dyrtida.</p>
<h4>Burkina Faso: Frankrike ut, Russland inn</h4>
<p>Militærjuntaen i Burkina Faso har gitt Frankrike en måned til å trekke sine
militære styrker ut av landet. Fransk imperialisme har hatt styrker der i et
tiår, under påskudd av å «bekjempe jihadister» nord i landet. Nå går Burkina
Faso samme vei som Mali: De kaster franske styrker ut av landet, og ønsker
russiske styrker fra Wagner velkommen. Det har vært mange folkelige protester
hvor franske flagg er blitt brent og russiske flagg er blitt løftet opp mot
himmelen. Fransk imperialisme er notorisk upopulær blant massene i Vest-
Afrika, og både Mali og Burkina Faso har vært franske kolonier, og er i dag
halvkolonier hvor fransk og russisk imperialisme rivaliserer med hverandre og
med yankee-imperialisme og kinesisk imperialisme.</p>
<p><strong>Referanse</strong><br />
<a href="https://www.economist.com/the-world-in-
brief">The world in brief | The Economist</a></p>
<p>Source: <a href="https://tjen-folket.no/index.php/2023/02/01/internasjonalt-nyheter-fra-forrige-uke/">https://tjen-folket.no/index.php/2023/02/01/internasjonalt-nyheter-fra-forrige-uke/</a></p>
</body>
</html>